第1首,共80首
草 / 赋得古原草送别
唐代·白居易
离离原上草，一岁一枯荣。野火烧不尽，春风吹又生。远芳侵古道，晴翠接荒城。又送王孙去，萋萋满别情。

第2首,共80首
忆江南·江南好
唐代·白居易
江南好，风景旧曾谙。日出江花红胜火，春来江水绿如蓝。能不忆江南？

第3首,共80首
敕勒歌
南北朝·乐府诗集
敕勒川，阴山下。天似穹庐，笼盖四野。天苍苍，野茫茫。风吹草低见牛羊。

第4首,共80首
七步诗
两汉·曹植
煮豆燃豆萁，豆在釜中泣。本是同根生，相煎何太急？（版本一）煮豆持作羹，漉菽以为汁。(菽 一作：豉)萁在釜下燃，豆在釜中泣。本自同根生，相煎何太急？（版本二）

第5首,共80首
春夜喜雨
唐代·杜甫
好雨知时节，当春乃发生。随风潜入夜，润物细无声。野径云俱黑，江船火独明。晓看红湿处，花重锦官城。

第6首,共80首
江南逢李龟年
唐代·杜甫
岐王宅里寻常见，崔九堂前几度闻。 正是江南好风景，落花时节又逢君。

第7首,共80首
江畔独步寻花·其六
唐代·杜甫
黄四娘家花满蹊，千朵万朵压枝低。留连戏蝶时时舞，自在娇莺恰恰啼。

第8首,共80首
绝句
唐代·杜甫
两个黄鹂鸣翠柳，一行白鹭上青天。窗含西岭千秋雪，门泊东吴万里船。

第9首,共80首
绝句二首
唐代·杜甫
迟日江山丽，春风花草香。泥融飞燕子，沙暖睡鸳鸯。 江碧鸟逾白，山青花欲燃。今春看又过，何日是归年。

第10首,共80首
闻官军收河南河北
唐代·杜甫
剑外忽传收蓟北，初闻涕泪满衣裳。却看妻子愁何在，漫卷诗书喜欲狂。白日放歌须纵酒，青春作伴好还乡。即从巴峡穿巫峡，便下襄阳向洛阳。

第11首,共80首
赠花卿
唐代·杜甫
锦城丝管日纷纷，半入江风半入云。 此曲只应天上有，人间能得几回闻。

第12首,共80首
江南春
唐代·杜牧
千里莺啼绿映红，水村山郭酒旗风。 南朝四百八十寺，多少楼台烟雨中。

第13首,共80首
清明
唐代·杜牧
清明时节雨纷纷，路上行人欲断魂。借问酒家何处有，牧童遥指杏花村。

第14首,共80首
秋夕
唐代·杜牧
银烛秋光冷画屏，轻罗小扇扑流萤。天阶夜色凉如水，卧看牵牛织女星。(天阶 一作：天街；卧看 一作：坐看)

第15首,共80首
山行
唐代·杜牧
远上寒山石径斜，白云深处有人家。(深处 一作：生处)停车坐爱枫林晚，霜叶红于二月花。

第16首,共80首
四时田园杂兴·其二
宋代·范成大
梅子金黄杏子肥，麦花雪白菜花稀。日长篱落无人过，惟有蜻蜓蛱蝶飞。(惟 通 唯)

第17首,共80首
别董大二首
唐代·高适
千里黄云白日曛，北风吹雁雪纷纷。莫愁前路无知己，天下谁人不识君。六翮飘飖私自怜，一离京洛十余年。丈夫贫贱应未足，今日相逢无酒钱。

第18首,共80首
己亥杂诗·其五
清代·龚自珍
浩荡离愁白日斜，吟鞭东指即天涯。落红不是无情物，化作春泥更护花。

第19首,共80首
寒食
唐代·韩翃
春城无处不飞花，寒食东风御柳斜。 日暮汉宫传蜡烛，轻烟散入五侯家。

第20首,共80首
回乡偶书二首·其一
唐代·贺知章
少小离家老大回，乡音无改鬓毛衰。(鬓毛衰 一作：鬓毛催)儿童相见不相识，笑问客从何处来。

第21首,共80首
咏柳 / 柳枝词
唐代·贺知章
碧玉妆成一树高，万条垂下绿丝绦。不知细叶谁裁出，二月春风似剪刀。

第22首,共80首
寻隐者不遇 / 孙革访羊尊师诗
唐代·贾岛
松下问童子，言师采药去。只在此山中，云深不知处。

第23首,共80首
长歌行
两汉·佚名
青青园中葵，朝露待日晞。阳春布德泽，万物生光辉。常恐秋节至，焜黄华叶衰。百川东到海，何时复西归？少壮不努力，老大徒伤悲！

第24首,共80首
独坐敬亭山
唐代·李白
众鸟高飞尽，孤云独去闲。相看两不厌，只有敬亭山。(只有 一作：惟 / 唯)

第25首,共80首
古朗月行
唐代·李白
小时不识月，呼作白玉盘。又疑瑶台镜，飞在青云端。(青云 一作：白云)仙人垂两足，桂树何团团。白兔捣药成，问言与谁餐？蟾蜍蚀圆影，大明夜已残。羿昔落九乌，天人清且安。阴精此沦惑，去去不足观。忧来其如何？凄怆摧心肝。

第26首,共80首
黄鹤楼送孟浩然之广陵
唐代·李白
故人西辞黄鹤楼，烟花三月下扬州。孤帆远影碧空尽，唯见长江天际流。 (唯 通：惟)

第27首,共80首
静夜思
唐代·李白
床前明月光，疑是地上霜。举头望明月，低头思故乡。

第28首,共80首
秋浦歌十七首·其十四
唐代·李白
炉火照天地，红星乱紫烟。赧郎明月夜，歌曲动寒川。

第29首,共80首
望庐山瀑布
唐代·李白
日照香炉生紫烟，遥看瀑布挂前川。飞流直下三千尺，疑是银河落九天。

第30首,共80首
望天门山
唐代·李白
天门中断楚江开，碧水东流至此回。两岸青山相对出，孤帆一片日边来。

第31首,共80首
早发白帝城 / 白帝下江陵
唐代·李白
朝辞白帝彩云间，千里江陵一日还。两岸猿声啼不住，轻舟已过万重山。

第32首,共80首
赠汪伦
唐代·李白
李白乘舟将欲行，忽闻岸上踏歌声。桃花潭水深千尺，不及汪伦送我情。

第33首,共80首
夏日绝句
宋代·李清照
生当作人杰，死亦为鬼雄。至今思项羽，不肯过江东。

第34首,共80首
乐游原 / 登乐游原
唐代·李商隐
向晚意不适，驱车登古原。夕阳无限好，只是近黄昏。

第35首,共80首
悯农
宋代·杨万里
稻云不雨不多黄，荞麦空花早着霜。已分忍饥度残岁，更堪岁里闰添长。

第36首,共80首
悯农二首
唐代·李绅
春种一粒粟，秋收万颗子。四海无闲田，农夫犹饿死。锄禾日当午，汗滴禾下土。谁知盘中餐，粒粒皆辛苦？

第37首,共80首
题临安邸
宋代·林升
山外青山楼外楼，西湖歌舞几时休？暖风熏得游人醉，直把杭州作汴州。

第38首,共80首
逢雪宿芙蓉山主人
唐代·刘长卿
日暮苍山远，天寒白屋贫。柴门闻犬吠，风雪夜归人。

第39首,共80首
浪淘沙·九曲黄河万里沙
唐代·刘禹锡
九曲黄河万里沙，浪淘风簸自天涯。如今直上银河去，同到牵牛织女家。

第40首,共80首
望洞庭
唐代·刘禹锡
湖光秋月两相和，潭面无风镜未磨。遥望洞庭山水色，白银盘里一青螺。(山水色 一作：山水翠)

第41首,共80首
乌衣巷
唐代·刘禹锡
朱雀桥边野草花，乌衣巷口夕阳斜。 旧时王谢堂前燕，飞入寻常百姓家。

第42首,共80首
竹枝词二首·其一
唐代·刘禹锡
杨柳青青江水平，闻郎江上踏歌声。(踏歌声 一作：唱歌声)东边日出西边雨，道是无晴却有晴。(却有晴 一作：还有晴)

第43首,共80首
江雪
唐代·柳宗元
千山鸟飞绝，万径人踪灭。孤舟蓑笠翁，独钓寒江雪。

第44首,共80首
和张仆射塞下曲·其三
唐代·卢纶
月黑雁飞高，单于夜遁逃。欲将轻骑逐，大雪满弓刀。

第45首,共80首
秋夜将晓出篱门迎凉有感二首
宋代·陆游
迢迢天汉西南落，喔喔邻鸡一再鸣。壮志病来消欲尽，出门搔首怆平生。三万里河东入海，五千仞岳上摩天。遗民泪尽胡尘里，南望王师又一年。

第46首,共80首
示儿
宋代·陆游
死去元知万事空，但悲不见九州同。王师北定中原日，家祭无忘告乃翁。

第47首,共80首
咏鹅
唐代·骆宾王
鹅，鹅，鹅，曲项向天歌。白毛浮绿水，红掌拨清波。

第48首,共80首
春晓
唐代·孟浩然
春眠不觉晓，处处闻啼鸟。夜来风雨声，花落知多少。

第49首,共80首
宿建德江
唐代·孟浩然
移舟泊烟渚，日暮客愁新。野旷天低树，江清月近人。

第50首,共80首
游子吟
唐代·孟郊
慈母手中线，游子身上衣。临行密密缝，意恐迟迟归。谁言寸草心，报得三春晖。

第51首,共80首
惠崇春江晚景二首 / 惠崇春江晓景二首
宋代·苏轼
竹外桃花三两枝，春江水暖鸭先知。蒌蒿满地芦芽短，正是河豚欲上时。两两归鸿欲破群，依依还似北归人。遥知朔漠多风雪，更待江南半月春。

第52首,共80首
六月二十七日望湖楼醉书
宋代·苏轼
黑云翻墨未遮山，白雨跳珠乱入船。卷地风来忽吹散，望湖楼下水如天。放生鱼鳖逐人来，无主荷花到处开。水枕能令山俯仰，风船解与月裴回。乌菱白芡不论钱，乱系青菰裹绿盘。忽忆尝新会灵观，滞留江海得加餐。献花游女木兰桡，细雨斜风湿翠翘。无限芳洲生杜若，吴儿不识楚辞招。未成小隐聊中隐，可得长闲胜暂闲。我本无家更安往，故乡无此好湖山。

第53首,共80首
题西林壁
宋代·苏轼
横看成岭侧成峰，远近高低各不同。不识庐山真面目，只缘身在此山中。

第54首,共80首
饮湖上初晴后雨二首·其二
宋代·苏轼
水光潋滟晴方好，山色空蒙雨亦奇。(蒙 通：濛)欲把西湖比西子，淡妆浓抹总相宜。(淡妆浓抹 一作：浓妆淡抹)

第55首,共80首
泊船瓜洲
宋代·王安石
京口瓜洲一水间，钟山只隔数重山。春风又绿江南岸，明月何时照我还？

第56首,共80首
梅花
宋代·王安石
墙角数枝梅，凌寒独自开。遥知不是雪，为有暗香来。

第57首,共80首
元日
宋代·王安石
爆竹声中一岁除，春风送暖入屠苏。千门万户曈曈日，总把新桃换旧符。

第58首,共80首
出塞二首·其一
唐代·王昌龄
秦时明月汉时关，万里长征人未还。但使龙城飞将在，不教胡马度阴山。

第59首,共80首
从军行七首·其四
唐代·王昌龄
青海长云暗雪山，孤城遥望玉门关。黄沙百战穿金甲，不破楼兰终不还。

第60首,共80首
芙蓉楼送辛渐
唐代·王昌龄
寒雨连江夜入吴，平明送客楚山孤。洛阳亲友如相问，一片冰心在玉壶。

第61首,共80首
凉州词二首·其一
唐代·王翰
葡萄美酒夜光杯，欲饮琵琶马上催。醉卧沙场君莫笑，古来征战几人回？

第62首,共80首
墨梅
元代·王冕
吾家洗砚池头树，个个花开淡墨痕。不要人夸好颜色，只流清气满乾坤。(版本一)我家洗砚池边树，朵朵花开淡墨痕。不要人夸颜色好，只留清气满乾坤。(版本二)

第63首,共80首
朝天子·咏喇叭
明代·王磐
喇叭，唢呐，曲儿小腔儿大。官船来往乱如麻，全仗你抬声价。(唢呐 一作：锁呐； 声价 一作：身价)军听了军愁，民听了民怕。哪里去辨甚么真共假？眼见的吹翻了这家，吹伤了那家，只吹的水尽鹅飞罢！

第64首,共80首
九月九日忆山东兄弟
唐代·王维
独在异乡为异客，每逢佳节倍思亲。遥知兄弟登高处，遍插茱萸少一人。

第65首,共80首
鹿柴
唐代·王维
空山不见人，但闻人语响。返景入深林，复照青苔上。

第66首,共80首
送元二使安西 / 渭城曲
唐代·王维
渭城朝雨浥轻尘，客舍青青柳色新。(一作：客舍依依杨柳春)劝君更尽一杯酒，西出阳关无故人。

第67首,共80首
竹里馆
唐代·王维
独坐幽篁里，弹琴复长啸。深林人不知，明月来相照。

第68首,共80首
登鹳雀楼
唐代·王之涣
白日依山尽，黄河入海流。欲穷千里目，更上一层楼。

第69首,共80首
凉州词二首·其一
唐代·王之涣
黄河远上白云间，一片孤城万仞山。羌笛何须怨杨柳，春风不度玉门关。

第70首,共80首
滁州西涧
唐代·韦应物
独怜幽草涧边生，上有黄鹂深树鸣。 春潮带雨晚来急，野渡无人舟自横。

第71首,共80首
商山早行
唐代·温庭筠
晨起动征铎，客行悲故乡。鸡声茅店月，人迹板桥霜。槲叶落山路，枳花明驿墙。(明驿墙 一作：照驿墙)因思杜陵梦，凫雁满回塘。

第72首,共80首
菩萨蛮·书江西造口壁
宋代·辛弃疾
郁孤台下清江水，中间多少行人泪。西北望长安，可怜无数山。青山遮不住，毕竟东流去。江晚正愁余，山深闻鹧鸪。 (愁余 一作：愁予)

第73首,共80首
小池
宋代·杨万里
泉眼无声惜细流，树阴照水爱晴柔。小荷才露尖尖角，早有蜻蜓立上头。

第74首,共80首
晓出净慈寺送林子方
宋代·杨万里
毕竟西湖六月中，风光不与四时同。接天莲叶无穷碧，映日荷花别样红。

第75首,共80首
游园不值
宋代·叶绍翁
应怜屐齿印苍苔，小扣柴扉久不开。春色满园关不住，一枝红杏出墙来。

第76首,共80首
石灰吟
明代·于谦
千锤万凿出深山，烈火焚烧若等闲。粉骨碎身全不怕，要留清白在人间。(一作：千锤万击出深山 / 千鎚万击出深山)(一作：粉骨碎身全不惜 / 粉身碎骨浑不怕 / 粉身碎骨全不怕)

第77首,共80首
枫桥夜泊
唐代·张继
月落乌啼霜满天，江枫渔火对愁眠。姑苏城外寒山寺，夜半钟声到客船。

第78首,共80首
渔歌子·西塞山前白鹭飞
唐代·张志和
西塞山前白鹭飞，桃花流水鳜鱼肥。青箬笠，绿蓑衣，斜风细雨不须归。

第79首,共80首
竹石
清代·郑燮
咬定青山不放松，立根原在破岩中。千磨万击还坚劲，任尔东西南北风。(坚劲 一作：韧)

第80首,共80首
春日
宋代·朱熹
胜日寻芳泗水滨，无边光景一时新。等闲识得东风面，万紫千红总是春。

